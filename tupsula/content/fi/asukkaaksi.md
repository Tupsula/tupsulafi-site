---
#featured_image: "images/tupsula.jpg"
title: "Asukkaaksi"
description: "Kotiin, ei kämpille."
---

Tupsula houkuttelee yleensä aktiivisia, ulospäinsuuntautuneita, järjestötoiminnassa aktivoituneita tyyppejä. Tämä ei kuitenkaan tarkoita, että taloon päästäkseen tarvitsee olla pitkän linjan järjestöjäärä, kiinnostus yhdessä tekemiseen ja teekkarikulttuuriin riittää.

## Valintakriteerejä asukkaille on kaksi

1. Hakija on teekkari tai teekkarihenkinen. Hakija voi olla myös 1. vuoden opiskelija.
2. Tupsulan Klaani hyväksyy hakijan.

Tupsula on TOASin hallinnassa oleva opiskelijatalo, joten hakijoiden on täytettävä myös TOASin kriteerit asukasvalintaan. Hakijalla täytyy siis olla päätoiminen ja tutkintoon johtava opiskelupaikka Tampereella.

## Hakeminen asukkaaksi

Yhteisöllisen asumisen onnistumisen takaamiseksi Tupsulan asukasvalinnasta päättää Tupsulan Klaani eli asukkaat itse. Hakuprosessi toimii niin, että ensin Tupsulan asukkaaksi haluava lähettää asukashakemuksen. Asukashakemuksen täyttäminen ja lähettäminen onnistuu [tästä](https://docs.google.com/forms/d/e/1FAIpQLSe2GuZe7Zrr16QEpgT-fAzrN3ArBv4Ch0KcgGOVFk5bI2h9XQ/viewform).

Hakemuksen lähettämisen jälkeen se välittyy kaikille asukkaille. Hakijoille pyritään vastaamaan takaisin mahdollisimman nopeasti. Jos talossa on tilaa ja hakija on todettu hakemuksen perusteella potentiaaliseksi asukkaaksi, hänet kutsutaan esittäytymään Tupsulan Klaanin kokoukseen. 

<a href="https://docs.google.com/forms/d/e/1FAIpQLSe2GuZe7Zrr16QEpgT-fAzrN3ArBv4Ch0KcgGOVFk5bI2h9XQ/viewform" class="f6 link br2 ph3 pv2 mb2 dib white apply-button">
  Hae asukkaaksi
</a>

## Esittäytyminen klaanille

Esittäytymistilaisuus on haastattelun tapainen tilanne, jossa asukkaat kysyvät hakijalta kysymyksiä ja hakija vastaa niihin parhaaksi katsomallaan tavalla. Tilannetta ei tulisi jännittää liikaa, sillä ilmapiiri on rento, eikä kysymyksiin ole olemassa oikeita vastauksia. Tarkoitus on tutustua hakijaan vielä kasvotusten ja varmistaa, että hakija on edelleen halukas muuttamaan taloon. Haastattelutilaisuuden lopussa hakija pääsee näyttämään vielä parastaan performanssin muodossa. Performanssi voi olla aktiivinen, passiivinen tai näiden yhdistelmä. Vuosien varrella on nähty, kuultu ja maistettu kaikenlaista: lauluesityksiä, runonlausuntaa, leipomuksia, pirkkaniksejä ja tietovisailuja.

Haastattelun jälkeen hakija hyväksytään lähes poikkeuksetta asukkaaksi. Hyväksynnän jälkeen häntä ohjeistetaan vuokrasopimuksen tekemisessä ja autetaan muuttojärjestelyissä mahdollisuuksien mukaan. Taloon muutettuaan häntä opastetaan talon tapoihin ja käytäntöihin, kunnes jonkin ajan kuluttua järjestetään spektaakkelimainen Tupsulan kaste, jossa uudesta asukkaasta tulee virallisesti Klaanin jäsen.

## Millaista Tupsulassa on asua?

Toisin kuin usein luullaan, elämä Annalan “paistinpannutalossa” ei ole ainaista juhlimista ja riehumista. Yhteishengen kannalta tärkein asia talossa on luottamus; naapuri auttaa aina ja oman oven voi jättää surutta auki, koska tietää, että muut kunnioittavat kotiasi ja omaa tilaasi. Yleisimpiä yhteisaktiviteetteja talolaisten kesken ovat lentopallo, lautapelailu, kahvittelu, saunominen, leffojen katselu ja muu hassuttelu. Juhliakin talossa on, mutta ne eivät ole kuitenkaan osa jokapäiväistä arkea.

Tupsulalaisille tärkeä sanonta on “kotiin, ei kämpille”. Tupsula tarjoaa asukkailleen kodin, jossa yksin on vain silloin, kun itse sitä haluaa. Kurjana päivänä naapureiden kahvitteluseura piristää ja kuumeen iskiessä naapurit käyvät apteekissa ja ehdottavat parhaat leffat.