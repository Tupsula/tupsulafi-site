---
#featured_image: "images/tupsula.jpg"
title: "Historia"
description: "Kotiin, ei kämpille."
---



## Yhteisöllistä asumista 80-luvulta asti

Koskapa Tupsula on valtakunnallisestikin jokseenkin ainutlaatuinen ilmiö, lienee syytä hieman valottaa sen syntyvaiheita ja myöhempää toimintaa, joiden ansiosta Tupsula on nykyäänkin elinvoimainen ja vireä yhteisö.

Teekkarieloa on Tampereella jatkunut jo historialliselta kuusikymmenluvulta lähtien. Koska opiskelijaelo ei ole pelkkää luennoilla istumista, pitää teekkarinkin asua jossakin. Vakituinen osoitehan on jo lakisääteistä, joten ilmoille putkahti ajatus omasta talosta. Ideana oli tarjota teekkareille mahdollisuus toisenlaiseen vaihtoehtoon: taloon, jossa olisit kuin kotonasi, etkä kuten kämpillä.

![tupsula](/images/tupsulalogo.png)

Mahdollisten asukkaiden tulisi jo etukäteen osoittaa yhteistyökykynsä osallistumalla aktiivisesti teekkarikulttuurin ylläpitämiseen. Jotta tämä tavoite saavutettaisiin, oli turhasta byrokratiasta asukkaiden valinnassa päästävä eroon. Luonnollinen ratkaisu oli, että asukkaat valitsevat itse kanssaeläjänsä kaikkine hyvine ja huonoine puolineen. Tavoitteena oli luoda elinvoipainen pesä Teekkarihengelle, josta löytyisi potkua myös yhteisiin tempauksiin.

**Perusteet tavoitteen saavuttamiselle luotiin vuonna 1976**, jolloin perustettiin Tampereen Teekkarisäätiö edistämään tamperelaisten teekkareiden asuinoloja. Tällöin oli selvillä tulevan Tupsulan tontti, ei muuta.

Rakentamisprojekti päätettiin hoitaa teekkarimalliin eli mahdollisimman paljon työtä kustannusten minimoimiseksi tehtiin itse. Ylioppilaskunnassa puuhaan tarttui jo monessa mukana ollut Sampo Korppoo. Monet ovat olleet ne hämmentyneet ilmeet, jotka Sampon kirjeet ovat nostaneet päälliköiden kasvoille teekkareiden tarjotessaan palveluksiaan esim. lukkojen sadan vuoden kestotestiin ja vieläpä ilmaiseksi.

**Tupsulan peruskivi päästiin muuraamaan 8.9.1987**. Päärapparina heilui apulaiskaupunginjohtaja DI Lars Zilliacus. Peruskiven paikka on yllättäen asuntolan kellaritiloissa talon koilliskulmassa. Kiveen on tungettu mm. Alkon hinnasto, V.I.Leninin rintakuvapatsas ja aivan aidosti soiva kellopeli. Kellopeli soittaa vanhaa saksalaista kansanmelodiaa, myös internationaalina tunnettua, joka yö puolilta öin aina sadan vuoden ajan.

Rakennustyöt etenivät ripeästi kohti lopullista harjaantumistaan. Sillä niin oli kirjoitettu, että Tupsulan tulee valmistua 1.4.1988 mennessä ensimmäisten asukkaiden muutettavaksi.

Tupsulaprojektin toteutus ja loppuunsaatto on suurimpia teekkaritekoja Tampereen lähimaastossa. Me menneet, nykyiset ja tulevat tupsulalaiset olemme kiitollisia kaikille projektiin osallistuneille.

## Tupsula elää ja voi hyvin

Rakennusprojekti oli kuitenkin vasta alkua Tupsulan tarinalle. Vuosien varrella Tupsula ja sen asujaimet ovat moneen kertaan osoittaneet, että systeemi, jossa asukkaat itse valitsevat joukkoonsa tulevat uudet tulokkaat, toimii ja tuottaa asuinyhteisön, jossa yhteishenki ja kanssakäyminen ovat aivan toisella tasolla kuin tavallisessa vuokrakasarmissa.

Tupsulan olemassaolon aikana talossa on ehtinyt asua jo lukemattomat määrät aktiivisia teekkareita, huhupuheiden mukaan ollaan jo selvästi 500 paremmalla puolella. Onpa talossa nähty jo toisen polven Tupsulalaisiakin, kun vuonna 2017 taloon muutti ensi kertaa vanhojen asukkaiden jälkeläinen.

Vuosien varrella Klaani on puuhaillut monenmoista taloon tehdyistä pikkurempoista ja seinämaalauksista grillin, PadanTM ja Eeppisen KattoTerassin (EKT) rakentamiseen sekä opiskelijabileiden järjestämiseen.

Vuonna 2018 Tupsula juhli 30-vuotista taivaltaan, eikä näytä lainkaan epätodennäköiseltä, että nelikymppisiä juhlitaan aikanaan talossa, jossa edelleen asuu ja puuhastelee yhdessä tamperelaisia teekkareita.
