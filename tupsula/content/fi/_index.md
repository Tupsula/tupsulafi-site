---
featured_image: "images/tupsula.jpg"
title: "Tupsula"
description: "Kotiin, Ei kämpille."
---


## Mikä ihmeen Tupsula?

Tupsula on tamperelainen opiskelijatalo, jonka asujaimistoon kuuluu ainoastaan tamperelaisia opiskelijoita, enimmäkseen teekkareita. Talon omistaa Tampereen Teekkarisäätiö yhdessä Tampereen seudun opiskelija-asuntosäätiö TOAS:n kanssa. Jälkimmäinen hoitaa myöskin talon isännöinnin ja vuokrien keruun.

Muista opiskelija-asuntoloista poiketen Tupsulassa noudatetaan pitkälle vietyä asukasdemokratiaa, jossa kaikki päätökset, mukaanlukien asukasvalinta, tekee asukastoimikunta eli Klaani. Asukkaiden pieni lukumäärä (42) on tehnyt mahdolliseksi sen, että asukastoimikuntaan kuuluvat kaikki asukkaat, joten jokaisella on mahdollisuus saada äänensä kuuluviin.

Tupsulan vilkas asukastoiminta onkin alusta saakka tuonut talolle näkyvyyttä myös omien seinien ulkopuolella ja tehnyt Tupsulasta yhden tamperelaisen teekkarielämän vahvimpia linnakkeita.

![tupsula](/images/tupsula.jpg)

## Miten Tupsulan löytää?

Tupsula sijaitsee Tampereen Annalassa, tarkemmin osoitteessa Annalankatu 10. Paikalle pääset helposti Hervannasta bussilla numero 19 ja keskustasta busseilla numero 9 ja 19. Hervannan kampukselta Tupsulaan kävelee näppärästi puolessa tunnissa.

Laiskotuksen iskiessä voit myös napata taksin ja sanoa kuskille, että Tupsulaan. Jos kuski ei tiedä, tarkennuksena voi käyttää termejä Paistinpannutalo tai Vierasvenesatama ja viime kädessä tietenkin osoitetta. Kokemus on osoittanut että noin 50% Tampereen taksikuskeista tunnistaa nimen Tupsula ja tarkempaa selitystä ei tarvita.
